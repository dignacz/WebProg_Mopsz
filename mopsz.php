<div class="container">
  <div class="row">
<p><strong>Küldetésünk</strong></p><p>Az Alapítvány elsődleges célja Mopsz fajtájú kutyák mentése, közterületről való befogása, átvétele, elhelyezése, megfelelő ellátás biztosítása. A szaporítóknak és az emberi hanyagságnak áldozatul esett mopszokat megfelelő hozzáértéssel, orvosi háttérrel ellátjuk, szocializáljuk ideiglenes befogadóink segítségével, majd megtaláljuk a nekik leginkább megfelelő örökbefogadókat, családokat.</p><p>Működésünket 2011-ben a Zöld Zebra Egyesületnek köszönhetően kezdhettük meg, később pedig az Országos Állatvédőrség Alapítvány szárnyai alatt folytattuk a tevékenységünket. Azonban hosszútávú célunk az volt, hogy a Mopsz Fajtamentés a saját lábára álljon. Ennek első lépcsőfoka egy önálló alapítvány létrehozása volt, mely 2015.02.20-án <strong>Mopszokért Alapítvány</strong> néven látott napvilágot.</p><p><strong>Alapítványunk NEM rendelkezik menhellyel</strong>, vagy olyan telephellyel ahol a gondozásban lévő kutyákat meg lehet tekinteni. <strong>A beteg mopszok ápolása és rehabilitálása NEM biztosítható menhelyi körülmények között</strong>, a bekerülő kutyák különböző elhanyagolt betegségei sokszor gondos, szakszerű ápolást és aktív odafigyelést igényelnek, így legfőképp családjainkban, ideiglenes befogadóknál, a jobb állapotú kutyákat pedig szükség esetén kutyapanzióban szállásoljuk el ha szükséges. <strong>A leírtak alapján kutyát látogatni, sétáltatni, simogatni stb. NINCS lehetőség,</strong> előzetes gazdiszűrések után viszont minden KOMOLY gazdijelölt számára lehetőséget biztosítunk a kiválasztott eb személyes megismerésére még az örökbefogadást megelőzően!</p><p>Mentvényeink rendszerint idősebb, szaporítótól mentett, magára hagyott, rossz körülmények között tartott, vagy testileg-lelkileg bántalmazott mopszok, akiknek gyógykezelésre, rehabilitációra, szocializációra van szükségük, mielőtt gazdikeresővé válhatnának. Ennek érdekében – ahogy korábban említettük – ideiglenes befogadóknál, családban, – lehetőségeinkhez mérten sajátjainkban – helyezzük el őket. Saját kutyáink is közülük kerültek ki, ők a későbbiek során részt vesznek az újabb mentvényeink szocializálásában. Legfontosabb számunkra, hogy mentvényeinknek olyan gazdit találjunk, aki hátralévő életükben a miénkhez hasonló szeretettel, gondoskodással bizonyítja, hogy az esetlegesen korábban átélt borzalmakban már soha többé nem lesz részük, és vannak jó emberek is, akikben érdemes bízni.</p><p>A gazdijelöltekkel való találkozókat a kutya jellemének és igényeinek leginkább megfelelő jelöltekkel beszéljük meg, mivel a cél, hogy az álom otthont segítsük nekik megtalálni. A jelentkezési sorrend másodlagos!</p><p>„Munkánk” karitatív, család, munka, iskola mellett végezzük, bért, fizetést vagy bármilyen juttatást cserébe nem kapunk, nem veszünk fel.</p><p>Kutyáink KIZÁRÓLAG ivartalanítva, oltva, csippelve, és tisztán kerülnek gazdihoz, ivaros kutyát nem adunk örökbe, a szaporítást NEM támogatjuk!!!</p><p>Célunk továbbá a tudatos és felelős kutyatartással kapcsolatos nézeteink népszerűsítése, mind online, mind személyesen (örökbeadások, személyes szűrések, rendezvények alkalmával).</p><p>Hosszabb távú cél a kutyák elhelyezése és ellátása céljából egy „mopsz ház” létrehozása, továbbá a magyarországi és európai kutyatámogató és védő klubok közötti kapcsolatfelvétel elősegítése és bonyolítása.</p><p>Az alapítvány semmilyen formában sem támogat politikai pártot vagy ilyen tevékenységet folytató magánszemélyt e tevékenységével összefüggésben.</p><p>Az örökbefogadás menete:&nbsp;<a href="https://www.mopszmentes.hu/orokbe-fogadnek/">https://www.mopszmentes.hu/orokbe-fogadnek/</a></p><p>Időnk függvényében mindenkinek igyekszünk a lehető leghamarabb választ adni.</p>					
    </div>
    </div>